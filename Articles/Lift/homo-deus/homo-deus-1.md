Chapter 1: The New Human Agenda
===

โศกนาฏกรรม 3 อันดับสำคัญที่มนุษยชาติต้องพบเจอตลอดระยะเวลาหลายพันปีที่ผ่านมานั้นประกอบไปด้วย “ความอดอยาก” “โรคระบาด” และ “สงคราม”

Famine: ในยุคเกษตรกรรม หากภัยธรรมชาติส่งผลกระทบต่อผลิตผลทางการเกษตรของหมู่บ้านแห่งหนึ่ง ความทุกข์ทรมานจากความอดอยากนั้นเป็นสิ่งที่แทบจะหลีกเลี่ยงไม่ได้เลย แต่ทุกวันนี้ ผลิตภาพทางการเกษตรและความเป็นอยู่ที่ดีขึ้นของมนุษย์ได้ทำให้ภาวะอดอยากหายสาบสูญไปจากโลกจนเกือบจะหมดสิ้นและมนุษย์กลับมีโอกาสเสียชีวิตจากภาวะการรับประทานอาหารที่ “มากเกินไป” แทน

Plague: เริ่มต้นในช่วงทศวรรษที่ 1330 ภัยร้ายนามว่า the Black Death ได้คร่าชีวิตมนุษย์กว่า 1 ใน 4 ของประชากรทั้งหมดในแถบทวีปยุโรปและเอเชีย ในยุคเริ่มต้นของการล่าอาณานิคมของชาวสเปนในแถบทวีปอเมริกาได้นำพาเชื้อโรคที่ชาวท้องถิ่นไม่เคยได้สัมผัสข้ามทวีปมาแพร่ระบาดไปทั่วอาณาจักร Aztec และ Maya อย่างรวดเร็วจนทำให้กว่า 90% ของประชากรท้องถิ่นต้องจบชีวิตลงภายในระยะเวลาอันสั้น แต่ในปัจจุบัน ภาวะโรคระบาดนั้นสร้างความเสียหายในอัตราที่น้อยลงเป็นอย่างมากทั้งๆที่สภาวะการอาศัยอยู่รวมกันในเมืองที่แออัดและระบบการคมนาคมอันรวดเร็วนั้นถือเป็นแหล่งแพร่กระจายโรคระบาดได้เป็นอย่างดี ทั้งนี้ก็เพราะว่าวิทยาการทางการแพทย์สมัยใหม่ได้รับการพัฒนาจนสามารถตรวจจับสาเหตุและควบคุมการแพร่ระบาดของโรคติดต่อได้อย่างรวดเร็ว (Ebola ที่เกิดขึ้นในปี 2014 คร่าประชากรไปเพียงแค่หลักหมื่นคนเท่านั้น) ความเสี่ยงของโรคระบาดร้ายแรงในอนาคตน่าจะเกิดขึ้นจากฝีมืของมนุษย์มากกว่าจากธรรมชาติ

War: ปัจจุบันสงครามและการก่ออาชญากรรมนั้นเป็นเพียงแค่ 1% ของสาเหตุการตายของมนุษย์ (ซึ่งน้อยกว่าการฆ่าตัวตายและโรคเบาหวาน) ทั้งนี้ก็เพราะว่าสงครามในยุคปัจจุบันนั้นแทบจะ “ไม่มีประโยชน์” ในความคุ้มค่าทางเศรษฐกิจอีกต่อไป การเกิดขึ้นของอาวุธ “นิวเคลียร์” ส่งผลให้การสู้รบกันระหว่างชาติมหาอำนาจเป็นเหมือนการ “ฆ่าตัวตายหมู่” ที่ไร้เหตุผลสิ้นดี ชัยชนะจากสงครามนั้นก็แทบจะไม่มีมูลค่าอีกต่อไปเพราะทรัพย์สมบัติที่มีค่าที่สุดของมนุษย์ในยุคนี้อยู่ใน “คอมพิวเตอร์” และ “มันสมอง” ของมนุษย์ (สงครามที่เกิดขึ้นในช่วงที่ผ่านมานั้นมักเกิดขึ้นกับประเทศที่มีทรัพยากรมหาศาล อาทิ บ่อน้ำมันหรือเหมืองแร่) ในทางกลับกัน “ความสงบสุขอันยั่งยืน” ก็ได้เกิดขึ้นมาแทนที่ “ความสงบสุบชั่วคราว” ผ่านการทำการค้าและการลงทุนระหว่างประเทศที่ทำให้ความคิดถึงการทำสงครามระหว่างกันนั้น “เป็นไปไม่ได้” อีกต่อไป และนี่คือสาเหตที่ประเทศจีนเลือกทำสัญญาทางธุรกิจกับ Apple และ Microsoft แทนการยกทัพมายึด Silicon Valley

เมื่อ “ความท้าทาย” ในอดีตได้รับการแก้ไขจนเกือบสมบูรณ์แล้ว มนุษย์ผู้มีความทะเยอทะยานสูงก็ได้เริ่มออกตามหา “ความท้าทาย” ครั้งใหม่อันประกอบไปด้วย ความเป็นอมตะ ความสุขและการก้าวข้ามขีดจำกัดของมนุษย์ธรรมดาไปเป็น “พระเจ้า”

Immortality: “ความตาย” ถือเป็นส่วนสำคัญอย่างมากของ “ศาสนา” ที่คอยพร่ำสอนให้มนุษย์ทำความดีเพื่อสร้าง “ชีวิตหลังความตาย” ที่ยอดเยี่ยม (ถ้าไม่มีความตาย แนวคิดของสวรรค์และนรกคงไม่เคยเกิดขึ้น) แต่ปัจจุบัน “ความตาย” ที่เกิดขึ้นกับมนุษย์ผ่าน “โรคร้าย” ต่างๆนั้นถูกตีความใหม่ให้กลายมาเป็นเพียงแค่ “ปัญหาทางเทคนิค” ของร่างกายมนุษย์ที่รอให้เทคโนโลยีทางการแพทย์แก้ไขปัญหาให้หายขาด ปัจจุบัน นักวิทยาศาสตร์และบริษัทเทคโนโลยีชั้นนำเริ่มให้ความสำคัญกับ Life Science หรือศาสตร์แห่งชีวิตที่ศึกษาเรื่องการรักษาความผิดปกติของร่างกายและการยืดอายุไขของเซลส์และอวัยวะต่างๆของมนุษย์ ในเร็วๆนี้ เราอาจจะเริ่มเห็นมนุษย์ที่มีอายุไขเพิ่มขึ้นจากเดิม (ซึ่งนั่นก็ทำให้โครงสร้างทางสังคมเปลี่ยนแปลงไปจากปัจจุบันโดยสิ้นเชิง ลองคิดดูว่ามนุษย์อาจจะเกษียณในอายุ 120 ปี ปูตินอาจจะเป็นนายกของรัสเซียต่อไปอีก 60 ปีก็ได้) ส่วนในระยะยาว มนุษย์อาจเริ่มกลายเป็น “a-mortal” หรือ ผู้ที่มีร่างกายเป็นอมตะ (ยกเว้น ได้รับความเสียหายอย่างรุนแรงจนเสียชีวิต ซึ่งก็อาจจะทำให้บุคคลอมตะเหล่านี้เกรงกลัวต่อกิจกรรมที่มีความเสี่ยงอย่างสุดโต่ง) ซึ่งแน่นอนว่า “มนุษย์” ทุกคนจะต้องพยายามทุกวิถีทางให้ตัวเองกลายเป็นมีชีวิตอยู่ชั่วนิรันดร์และเงินทุนมหาศาลจะเป็นตัวกระตุ้นให้การตามล่าความเป็นอมตะดำเนินต่อไปจนสัมฤทธิ์ผล

Happiness: ตั้งแต่การเริ่มต้นของการสร้างอาณาจักรและประเทศชาติ การพัฒนาโครงสร้างพื้นฐาน การศึกษา สุขอนามัยและการยกระดับความเป็นอยู่อาศัยของประชาชนนั้นมีวัตถุประสงค์หลักคือการสร้าง “ความแข็งแกร่ง” ให้กับประเทศชาติโดยปราศจากการคำนึงถึง “ความสุข” ที่แท้จริงของประชาชน (ประเทศพัฒนาแล้วมากมายมีอัตราการฆ่าตัวตายสูงขึ้นตามการเพิ่มขึ้นของ GDP per capita) การสร้างความสุขที่แท้จริงของมนุษย์นั้นต้องเริ่มต้นจากการแก้ไข “อุปสรรค” สำคัญ 2 ข้อ ได้แก่ 1. อุปสรรคทาง “จิตวิทยา” ที่ว่าด้วยความสุขของมนุษย์นั้นเกิดขึ้นจากการที่ความจริงที่พวกเขาต้องเผชิญนั้นตรงกับความคาดหวังของพวกเขามากน้อยแค่ไหน (ซึ่งปัจจุบัน ความก้าวหน้าทางเทคโนโลยีได้นำพาให้ความคาดหวังของมนุษย์สูงขึ้นๆไปเรื่อยๆ) 2. อุปสรรคทาง “ชีววิทยา” ที่พิสูจน์ไว้แล้วว่าความสุขของมนุษย์ขึ้นอยู่กับ “ฮอร์โมน” ภายในร่างกายเท่านั้น อันเป็นไปตามการวิวัฒนาการของธรรมชาติที่สร้างให้มนุษย์มีความรู้สึกดีหลังจากได้กระทำสิ่งที่เป็นประโยชน์ต่อการดำรงชีวิตได้สำเร็จก่อนที่ความรู้สึกนั้นจะจางหายไปในเวลาต่อมา เทคโนโลยีในอนาคตที่จะเข้ามาเติมเต็มช่องว่างก้อนใหญ่ของมนุษย์ก็คือการสร้าง “ความสุขชั่วนิรันดร์” ผ่านการ “จัดระเบียบ” ระบบการทำงานของสารเคมีในร่างกายมนุษย์ให้สามารถหลั่งฮอร์โมนให้มนุษย์มีความสุขในเชิงบวกได้ตลอดเวลา (ปัจจุบันมีมนุษย์หลายล้านคนกินยาระงับประสาท ยาแก้โรคซึมเศร้าและยาเสพย์ติด ที่ล้วนมีผลต่อการปรับเปลี่ยนสารเคมีที่มีผลต่ออารมณ์ความรู้สึกของมนุษย์ทั้งนั้น)

Divinity: หลังจากที่มนุษย์สามารถออกแบบร่างกายและจิตใจของตัวเองได้แล้ว เป้าหมายที่เหลือของพวกเขาก็คงเป็นการอัพเกรด “พลัง” ให้กับตัวเองให้เทียบชั้นกับ “เทพเจ้า” ตั้งแต่ การเสริมสร้างความสามารถของร่างกายผ่านการปรับเปลี่ยนพันธุกรรม การผสมผสานหุ่นยนต์เข้ากับร่างกายและสมองของมนุษย์ ไปจนถึงการอัพโหลดจิตใจของมนุษย์เข้าไปยังเครื่องจักรที่ไม่มีวันตาย ทั้งหมดนี้อาจจะดูเพ้อฝัน แต่สิ่งหนึ่งที่สามารถมั่นใจได้เลยก็คือ มนุษย์ในปัจจุบันคงไม่สามารถจินตนาการถึง “มนุษย์อนาคต” ที่ก้าวผ่านจากสายพันธุ์ Homo Sapiens (มนุษย์ฉลาด) มาเป็น Homo Deus (มนุษย์เทพเจ้า) ได้อย่างแน่นอน

ประวัติศาสตร์เป็นข้อพิสูจน์ชั้นดีว่าการ “อัพเกรดมนุษย์” นั้นเป็นสิ่งที่ไม่อาจหลีกเลี่ยงได้ในอนาคต เทคโนโลยีในช่วงเริ่มต้นนั้นอาจเกิดขึ้นในรูปแบบของกระบวนการแก้ไขความผิดปกติต่างๆของมนุษย์ (อาทิ การเลือกเอ็มบรีโอของเด็กทารกที่มีสุขภาพสมบูรณ์ หรือ การแก้ไขดีเอ็นเอที่มีปัญหาของเอ็มบรีโอ) แต่หากกระบวนการเหล่านั้นสามารถทำให้มนุษย์ปกติมีคุณสมบัติที่เพิ่มขึ้น สุดท้ายโลกจะไม่อาจควบคุมการแพร่กระจายของเทคโนโลยีนี้ได้ (หากอเมริกาสั่งแบนการตัดต่อพันธุกรรม แต่เกาหลีเหนือสนับสนุนโครงการนี้เต็มที่เพื่อสร้างมนุษย์อัจฉริยะ อเมริกาคงไม่มีทางยอมปล่อยโอกาสนี้ไปแน่ๆ)

แต่ก็อย่าลืมเด็ดขาดว่า “อนาคต” ที่พวกเราพอจะมองเห็นอยู่ลิบๆนั้นเกิดขึ้นจากการร้อยเรียงเรื่องราวและความเชื่อของมนุษย์ที่ถูกสร้างขึ้นโดยมนุษย์ตั้งแต่ในอดีตจนถึงปัจจุบัน นั่นหมายความว่าโลกและมนุษยชาติอาจจะไม่ใช่สิ่งที่พวกเราจินตนาการถึงได้เลยเมื่อ “อนาคต” ที่แท้จริงเดินทางมาถึง

# Part I – Homo Sapiens Conquers the World

## Chapter 2: The Anthropocene

การพยากรณ์ความสัมพันธุ์ระหว่าง Homo Sapiens ยุคปัจจุบันกับ Homo Deus ในยุคอนาคตนั้นคงเป็นสิ่งที่ไม่ง่ายนัก แต่เราก็อาจพอจะใช้ประวัติศาสตร์ของความสัมพันธุ์ระหว่าง “มนุษย์” กับ “สัตว์” ชนิดอื่นมาใช้เป็นกรอบความคิดคร่าวๆได้

Antropocene คือ “ยุคแห่งมนุษย์” ที่เริ่มต้นขึ้นเมื่อ 70,000 ปีก่อนหลังจากการปฏิวัติทางความตระหนักรู้ของมนุษย์สายพันธุ์ Homo Sapiens ที่ทำให้ “มนุษย์” กลายเป็นสิ่งมีชีวิตสายพันธุ์เดียวในโลกที่กุมชะตากรรมของสิ่งมีชีวิตทั้งหมด (ปัจจุบัน สัดส่วนน้ำหนักรวมของสิ่งมีชีวิตเกิน 90% ตกเป็นของมนุษย์ สัตว์เลี้ยงและสัตว์อุตสาหกรรม)

ความสัมพันธุ์ของ Homo Sapiens และสิ่งมีชีวิตชนิดอื่นๆในยุคของนักล่าสัตว์และนักหาของป่านั้นอยู่ในรูปของความเชื่อที่ว่าสิ่งมีชีวิตและไม่มีชีวิตทั้งหมดล้วนมีจิตวิญญาณ (Animism) ที่มนุษย์จะต้องทำความเคารพและเกื้อกูลระหว่างกัน (การล่าสัตว์ในยุคโบราณนั้นต้องประกอบด้วยพิธีขอขมาสัตว์ที่ถูกล่านั้นๆ) ก่อนที่การปฏิวัติทางเกษตรกรรมจะเปลี่ยนพฤติกรรมและความเชื่อของมนุษย์ให้กลายเป็นการเคารพต่อ “เทพเจ้า” ผู้มีพลังอำนาจมหาศาลที่มาพร้อมกับการเปลี่ยนความคิดของการนับถือสัตว์กลายเป็นการมองว่าสิ่งมีชีวิตชนิดอื่นๆนั้นมีศักดิ์ที่ต้อยต่ำกว่ามนุษย์อันเป็นเหตุให้ปศุสัตว์ผู้ถูกเลือกอย่าง หมู วัว ไก่และแกะต้องกลายมาเป็นสัตว์ที่ต้องทนทุกข์ทรมานมากที่สุดในโลก (พร้อมกับการแพร่กระจายจำนวนอย่างรวดเร็ว) ซึ่งการปฏิวัติทางวิทยาศาสตร์ก็ยิ่งเข้ามาซ้ำเติมความโหดร้ายของมนุษย์ที่มีต่อสัตว์เหล่านั้นเข้าไปอีก (ยกเว้นในช่วงไม่กี่ทศวรรษที่ผ่านมาที่มนุษย์เริ่มหวนกลับมาให้ความสำคัญกับสิ่งมีชีวิตชนิดอื่น)

ในอนาคตนั้น เราไม่อาจรับรู้ได้เลยว่า “มนุษย์เวอร์ชั่นอัพเกรด” หรือ A.I. ผู้มีสติปัญญาที่หลักแหลมกว่า Homo Sapiens ในปัจจุบันมากจะจัดการกับพวกเราเหมือนในอดีตที่ผ่านมาหรือไม่

![](http://www.panasm.com/wp-content/uploads/2017/11/1497983058064-trh_anthropocene_artwork_wide-8ceacbbca276b49472b7155d90fbbe3f8080cc47.jpeg)

Antropocene หรือ “ยุคแห่งมนุษย์” (ขอบคุณภาพจาก Motherboard – Vice)

## Chapter 3: The Human Spark

“อะไร” คือสิ่งที่ทำให้มนุษย์มีความพิเศษมากกว่าสิ่งมีชีวิตชนิดอื่น

หากคำถามนี้ถูกถามในยุคที่วิทยาศาสตร์ยังไม่ได้รรับการยอมรับอย่างกว้างขวาง คำตอบคงเป็น “วิญญาณ” ที่มีเพียงมนุษย์เท่านั้นที่ได้ครอบครอง อันเป็นเหตุให้มนุษย์มองเห็นสิ่งมีชีวิตอื่นๆเป็นเพียงร่างที่ไร้วิญญาณและสามารถย่ำยีได้ตามชอบ (ปัจจุบันชาวอเมริกันเพียงแค่ 15% เท่านั้นที่เชื่อว่ามนุษย์เกิดขึ้นจากการวิวัฒนาการตามธรรมชาติเท่านั้นโดยไม่ต้องพึ่งพระเจ้า)

ส่วนคำตอบที่น่าจะได้รับการยอมรับในยุคปัจจุบันมากกว่าก็คือ “จิตใจ” (mind) และ “การตระหนักรู้” (consciousness) ซึ่งปัจจุบัน เทคโนโลยีทางวิทยาศาสตร์สามารถตรวจจับกระบวนการทำงานของระบบประสาทภายในสมองของสิ่งมีชีวิตได้อย่างมีประสิทธิภาพในระดับหนึ่งแต่ก็ยังไม่สามารถตรวจจับกระบวนการทำงานของ “จิตใจ” ที่ทำให้มนุษย์รู้สึกรัก โลภ โกรธหรือกลัวได้เลย (มีเพียงตัวของเราเองเท่านั้นที่เชื่อมั่นในการมีอยู่ของจิตใจและความรู้สึกของเรา ไม่แน่เราอาจจะเป็นเพียงผู้เล่นในโลกจำลองของสิ่งมีชีวิตชั้นสูงหรือมนุษย์ในอนาคตอยู่ก็เป็นได้)

นักวิทยาศาสตร์หลายคนพยายามจับเอาคอนเส็ปต์ของระบบคอมพิวเตอร์อย่าง algorithm ที่เป็นเหมือนชุดคำสั่งขนาดใหญ่มาใช้อธิบายถึงพฤติกรรมของสิ่งมีชีวิตต่างๆแทนการใช้จิตใจ อาทิ เมื่อ ลิงเห็นเสือ ประสาทตาของลิงก็จะทำการส่งกระแสไฟฟ้าเข้าไปยังสมองเพื่อประมวลผลผ่าน algorithm ของลิงตัวนั้นและส่งผลลัพธ์ออกมาในรูปของกระแสประสาทเพื่อให้ลิงวิ่งหนีเสือ โดยที่ลิงไม่ได้มีความรู้สึกกลัวหรือตกใจแต่อย่างใดเลย

แต่เอาจริงๆแล้ว การทดลองหลายครั้งในอดีตก็ได้พิสูจน์ว่าสิ่งมีชีวิตชนิดอื่นๆก็มีความตระหนักรู้ได้ไม่แพ้มนุษย์ อาทิ Clever Hans ม้าผู้แสนฉลาดแห่งเยอรมนีในยุคปี 1900s ที่มีความสามารถในการตอบปัญหาบวกลบคูณหารเลขผ่านการเคาะเท้าเป็นจำนวนครั้งตามคำตอบที่ถูกต้องได้อย่างแม่นยำ ซึ่งนักจิตวิทยาได้ค้นพบว่า Clever Hans ไม่ได้มีความสามารถในการคิดเลขเหมือนกับมนุษย์ แต่เจ้าม้าตัวนี้ใช้วิธีการเคาะเท้าพร้อมๆกับการสังเกตสีหน้าของมนุษย์ผู้เป็นคนถามคำถามที่มักจะแสดงอาการอย่างชัดเจนเมื่อ Clever Hans กระแทกเท้าจนใกล้ถึงคำตอบที่ถูกต้องและมันก็จะหยุดกระแทกเท้าไปในที่สุด

แต่จากการศึกษาประวัติศาสตร์ของมนุษยชาติ “ปัจจัย” ที่น่าจะส่งผลให้ Homo Sapiens กลายมาเป็นสิ่งมีชีวิตที่ยิ่งใหญ่ที่สุดในโลกได้ภายในเวลาเพียงแค่เสี้ยวหนึ่งของอายุของดาวดวงนี้ ไม่ใช่ “วิญญาณ” หรือ “จิตใจอันสูงส่ง” แต่กลับกลายเป็น “ความสามารถในการทำงานร่วมกันอย่างซับซ้อนและมีประสิทธิภาพ” อย่างที่สิ่งมีชีวิตชนิดอื่นสามารถทำได้ ซึ่งสาเหตุที่มนุษย์สามารถทำงานร่วมกันเป็นกลุ่มขนาดหลักพันหลักล้านคนได้นั้นเกิดจากการที่มนุษย์สามารถคิดค้น “ความเชื่อที่ถูกสร้างขึ้นโดยฝีมือมนุษย์” (imagined order) อาทิ ศาสนา พระเจ้า หลักมนุษยธรรม ประชาธิปไตยและระบบเงิน

มนุษย์คือสิ่งมีชีวิตเดียวในโลกที่สามารถจินตนาการ “ความหมาย” ของการมีชีวิตอยู่และการทำงานร่วมกันระหว่างมนุษย์ด้วยกันแองได้โดยไม่จำเป็นต้องพึ่ง “ความจริง” ที่เกิดขึ้นตามหลักการทางวิทยาศาสตร์และธรรมชาติ อาทิ นักรบชาวคริสเตียนเชื่อมั่นว่าตัวเองจะได้ขึ้นสวรรค์หากเข้าร่วมสงครามครูเสดเพื่อคร่าชีวิตนักรบชาวอิสลามที่มีความเชื่อคล้ายๆกัน

และเมื่อการเวลาเปลี่ยนไป ความเชื่อและความหมายของชีวิตก็เปลี่ยนแปลงไป ปัจจุบันความเชื่อเกี่ยวกับเทพเจ้าและศาสนากำลังเสื่อมความนิยม ขณะที่ความเชื่อเรื่องประชาธิปไตย ความเท่าเทียมกันและสิทธิมนุษยชนกำลังได้ความนิยมที่เพิ่มขึ้นเรื่อยๆ ส่วนในอนาคต ความเชื่อรูปแบบใหม่ที่มนุษย์ในยุคปัจจุบันอาจจะยังคาดไม่ถึงก็อาจจะเกิดขึ้นได้ในไม่ช้า

![](http://www.panasm.com/wp-content/uploads/2017/11/Osten_und_Hans.jpg)

ม้าแสนรู้ Clever Hans ที่ไม่ได้ฉลาดเหมือนที่มนุษย์คิด (ขอบคุณภาพจาก Wikipedia)

# Part II – Homo Sapiens Gives Meaning to the World

## Chapter 4: The Storytellers

มนุษย์คือสิ่งมีชีวิตชนิดเดียวที่อาศัยอยู่ในโลกที่มีความจริงซ้อนกันอยู่ 3 ชั้น (three-layered reality) อันประกอบไปด้วย ความจริงเชิงวัตถุ (objective reality) อาทิ อากาศและสิ่งแวดล้อม ความจริงเชิงปัจเจกบุคคล (subjective reality) อันได้แก่ อารมณ์และความรู้สึกภายใน และความจริงที่ถูกสร้างขึ้นโดยมนุษย์ด้วยกันเอง (imagined reality)

ประวัติศาสตร์ของมนุษย์นั้นถูกสร้างขึ้นจากการร้อยเรียงกันของเรื่องเล่าและความเชื่อของมนุษย์ ตั้งแต่ 70,000 ปีก่อนที่มนุษย์เริ่มสามารถจินตนาการถึง “สิ่งที่ไม่มีอยู่จริง” อันเป็นจุดเริ่มต้นของการสร้าง “ความจริง” โดยฝีมือของจินตนาการของมนุษย์เพื่อสร้างความสามารถในการทำงานร่วมกันของมนุษย์หมู่มากได้สำเร็จ

โดยจุดเปลี่ยนครั้งสำคัญของมนุษยชาติ คือ การปฏิวัติทางเกษตรกรรมเมื่อ 12,000 ปีก่อนที่ทำให้มนุษย์เริ่มเปลี่ยนพฤติกรรมจากการออกล่าสัตว์และหาของป่าไปเป็นการอยู่รวมกันเป็นหลักแหล่งเป็นหมู่บ้านขนาดย่อม ก่อนที่ “อาณาจักร” ขนาดใหญ่จะเริ่มกำเนิดขึ้นหลังจากที่ชาวสุเมเรียนได้คิดค้น “ภาษาเขียน” อันเป็นพื้นฐานของระบบบัญชีและการปกครองของมวลมนุษย์ขนาดใหญ่ได้สำเร็จในช่วง 5,000 ปีก่อน และภาษาเขียนนี่เองที่เป็นตัวจุดประกายให้เกิดการสร้าง “เรื่องแต่ง” ให้กลายมาเป็น “เรื่องจริง” ที่ทำให้ประชาชนในแต่ละอาณาจักรเชื่อมั่นได้อย่างสนิทใจได้ ซึ่งในช่วงแรกเริ่มของอาณาจักรนั้น เรื่องจริงที่ถูกสร้างขึ้นโดยฝีมือมนุษย์นั้นมีลักษณะคล้ายๆกันก็คือ การนำเอา “เทพเจ้า” หรือ “พระเจ้า” มาเป็นจุดศูนย์กลางของความเชื่อและกฎระเบียบการปกครองของอาณาจักรโดยแต่ละอาณาจักรจะมีผู้นำที่เปรียบเสมือน “ตัวแทนของเทพเจ้า” หรือไม่ก็เป็น “เทพเจ้า” ซะเองเลยอย่างฟาโรห์ของอาณาจักรอียิปต์

ถึงแม้ในยุคปัจจุบัน ความเชื่อเรื่องเทพเจ้าและภูติผีปีศาจจะได้เสื่อมถอยลงไป แต่โลกของเรากลับเต็มไปด้วย “เรื่องแต่ง” โดยฝีมือมนุษย์ในยุคใหม่มากมาย ไม่ว่าจะเป็น ประเทศชาติ หลักการปกครอง เงินและบริษัท ที่ล้วนแล้วแต่จะมีอิทธิพลต่อมนุษย์มากขึ้นเรื่อยๆ ซึ่งเอาจริงๆ เรื่องแต่งเหล่านี้ล้วนมีความสำคัญอย่างมากในการอยู่ร่วมกันของมนุษย์ในยุคปัจจุบัน แต่พวกเราก็ไม่ควรลืมว่าอะไรคือเรื่องแต่งและอะไรคือ “เรื่องจริง”

![](http://www.panasm.com/wp-content/uploads/2017/11/1200px-Creaci%C3%B3n_de_Ad%C3%A1n_Miguel_%C3%81ngel.jpg)

The Creation of Adam (ขอบคุณภาพจาก Wikipedia)

## Chapter 5: The Odd Couple

สองหลักการที่ขัดแย้งกันมาตลอดในยุคสมัยใหม่ก็คือ “ศาสนา” กับ “วิทยาศาสตร์” ที่ต่างก็พยายามอธิบายถึง “ความจริง” หนึ่งเดียวของโลกมนุษย์

ศาสนาต่างๆ (รวมถึงลัทธิคอมมิวนิสต์ ทุนนิยมและความเชื่อเรื่องความเท่าเทียมกันของมนุษย์) นั้นล้วนมีพื้นฐานมาจาก “กฎเกณฑ์” ที่มนุษย์สร้างขึ้นโดยอาศัยการเรื่องเล่าที่ว่าอันแท้จริงแล้วกฎเกณฑ์เหล่านี้ถูกกำหนดโดยเทพเจ้าหรือเกิดขึ้นตามกฏของธรรมชาติซึ่งมนุษย์นั้นไม่มีความสามารถที่จะเปลี่ยนแปลงระเบียบเหล่านี้ได้ (ฮิตเลอร์คิดว่าตัวเองต้องจำใจเป็นผู้สังหารชาวยิวให้พ้นโลกจากความเชื่อที่ว่าชาวยิวเป็นกลุ่มมนุษย์ที่มียีนส์ชั้นต่ำและจำเป็นต้องถูกกำจัดเพื่อรักษามนุษยชาติตามกฎแห่งธรรมชาติที่ชาวนาซีเชื่อถือในช่วงเวลานั้น) โดยเป้าหมายสูงสุดของศาสนานั้นคือการสร้าง “ระเบียบ” ให้กับสังคมมนุษย์ ซึ่งผู้ที่นับถือศาสนาหรือเชื่อมั่นในระบบกฎเกณฑ์นั้นจะมีความเชื่อว่าหลักการที่พวกเขาเชื่อมั่นนั้นคือ “สิ่งเดียวที่ถูกต้อง” อันหมายความว่าความเชื่อของผู้ที่นับถือศาสนาอื่นนั้นเป็นเพียงเรื่องเพ้อฝันที่ไร้เหตุผลสิ้นดี

ปัญหาของความขัดแย้งระหว่างศาสนาและวิทยาศาสตร์นั้นจึงเกิดขึ้นจาก “ความขัดแย้งกันของความจริง” ซึ่งวิทยาศาสตร์กำลังมีบทบาทในการปฏิเสธความจริงของศาสนาและความเชื่อต่างๆด้วยหลักฐานที่ชัดเจน แต่อย่างไรก็ตาม สังคมมนุษย์นั้นไม่สามารถพึงพาแต่หลักการทางวิทยาศาสตร์ในการปกครองมนุษย์จำนวนมหาศาลให้อยู่ร่วมกันอย่างสงบสุขได้ สังคมยังต้องการ “หลักการทางจริยธรรม” จากศาสนาที่คอยกำหนดว่าอะไรคือสิ่งที่ถูกต้องและอะไรคือสิ่งที่ผิด (ซึ่งแน่นอนว่าปัญหาที่ตามมาก็คือความขัดแย้งทางความเชื่อระหว่างศาสนาที่ไม่ตรงกัน อาทิ ความเชื่อเรื่องการทำแท้งที่ศาสนาคริสต์มองว่าเป็นเรื่องที่ผิดแต่ชาวเสรีนิยมกลับมองว่าเป็นสิ่งที่มนุษย์สามารถกระทำได้ ทั้งนี้หลักการทางวิทยาศาสตร์นั้นสามารถตอบได้เพียงว่าทารกเริ่มได้รับความรู้สึกเจ็บปวดเมื่ออายุเท่าไหร่ แต่ไม่สามารถบอกได้ว่าการคร่าชีวิตทารกในครรภ์นั้นคือสิ่งที่ถูกต้องหรือไม่)

ศาสนาและวิทยาศาสตร์ในอดีตจึงมีความสัมพันธุ์ที่ต้องพึ่งพาอาศัยกันมาโดยตลอด

## Chapter 6: The Modern Covenant

“ความทันสมัย (modernist)” นั้นเกิดขึ้นจากการที่มนุษย์ยอมละทิ้ง “ความหมายของชีวิต” จากความเชื่อทางศาสนาที่คอยสร้างกรอบให้มนุษย์ทำตามคำสั่งของพระเจ้าหรือกฎของธรรมชาติไปเป็นการออกตามหา “พลังอำนาจ” อันไร้ซึ่งขอบเขตซึ่งได้รับการสนับสนุนโดยความก้าวหน้าทาง “วิทยาศาสตร์” และอัตราการ “เติบโต” ของระบบเศรษฐกิจสมัยใหม่อย่างก้าวกระโดด

การปฏิวัติทางวิทยาศาสตร์นั้นมีจุดกำเนิดจากการเปลี่ยนแปลงความคิดของมนุษย์ที่แต่เดิมเชื่อมั่นว่าตัวเองค้นพบทรัพยากรทั้งหมดของโลกแล้วซึ่งหมายความว่าการที่มนุษย์จะมีฐานะที่ดีขึ้นได้นั้นจะต้องแลกเปลี่ยนด้วยการถดถอยลงของมนุษย์อีกคน (zero-sum game) กลายมาเป็นความเชื่อที่ว่ามนุษย์สามารถสร้างอัตราการเติบโตของทรัพยากรและพลังงานที่มีอยู่อย่างจำกัดบนโลกได้ด้วยการใช้ “ความรู้” ในการพัฒนาวิทยาศาสตร์และเทคโนโลยีที่สามารถเพิ่มประสิทธิภาพของมนุษยชาติได้อย่างที่ไม่เคยเกิดขึ้นมาก่อน

มนุษย์ในปัจจุบันจึงกลายเป็นสิ่งมีชีวิตที่เสพติด “อัตราการเติบโต” ของเศรษฐกิจที่คอยช่วยให้ความเป็นอยู่ของพวกเราดีขึ้นไปเรื่อยๆ ซึ่งแน่นอนว่าปัญหาที่ตามมาอย่าง “มลพิษ” และ “ภาวะโลกร้อน” นั้นก็จะส่งผลที่รุนแรงมากขึ้นเรื่อยๆ (หลักฐานที่แสดงให้เห็นว่ามนุษย์สนใจการเติบโตมากกว่าสิ่งแวดล้อมที่ชัดเจนที่สุดคืออัตราการปล่อยก๊าซคาร์บอนไดออกไซด์ที่มีแต่จะเพิ่มขึ้นเรื่อยๆถึงแม้ว่าจะมีการทำสัญญาระหว่างประเทศกันหลายรอบแล้วก็ตาม)

## Chapter 7: The Humanist Revolution

เหตุใดสังคมของมนุษย์สมัยใหม่ในยุคที่ปราศจากความเชื่อทางศาสนาถึงยังคงอยู่ร่วมกันได้อย่างสงบสุข คำตอบก็คือ มนุษย์ได้คิดค้นศาสนาชนิดใหม่ที่มีชื่อว่า “มนุษยนิยม (humanism)” ขึ้นมาในช่วงไม่กี่ทศวรรษที่ผ่านมา

มนุษยนิยมเชื่อมั่นในพลังของ “มนุษย์” และยอมรับให้มนุษย์ทำหน้าที่แทนพระเจ้าหรือกฏแห่งธรรมชาติในการสร้าง “ความหมาย” ให้กับโลกและจักรวาล อันเป็นเหตุให้การตัดสินใจทั้งหมดของมนุษย์นั้นเกิดขึ้นจากการถาม “ความรู้สึก” ของตัวเองว่าสิ่งนั้นเป็นสิ่งที่ควรกระทำหรือไม่โดยไม่ต้องยึดถือคัมภีร์ไบเบิ้ลหรือกฎข้อบังคับของศาสนาอื่นๆอีกต่อไป (มนุษย์เพียงแค่ถามตัวเองลึกๆว่าการกระทำนั้นทำให้เราและผู้อื่นรู้สึกดีหรือไม่ ธุรกิจก็แค่สร้างสินค้าหรือบริการที่เป็นที่ต้องการของลูกค้าเท่านั้นเพราะหลักการทางเศรษฐกิจของมนุษยนิยมก็คือ “ลูกค้าหรือมนุษย์นั้นถูกต้องเสมอ” อันเป็นเหตุให้ธุรกิจสีเทาหรือธุรกิจที่ส่งผลกระทบต่อสิ่งแวดล้อมยังคงดำเนินกิจการได้ในปัจจุบันเพราะมนุษย์ผู้เป็นลูกค้าไม่ได้มองว่าธุรกิจเหล่านั้นเป็นสิ่งที่ผิด !!)

สมการที่อธิบายกลไกของมนุษยนิยมนั้นได้แก่ Knowledge = Experience x Sensitivity ซึ่งมีความหมายว่า “กระบวนการทางความคิด” ของมนุษย์นั้นได้รับอิทธิพลจากการทำงานร่วมกันของ “ประสบการณ์” ที่ประกอบไปด้วย สัมผัส อารมณ์และความคิดที่ถูกสั่งสมมาในมนุษย์แต่ละคนและ “ความสามารถในการประมวลผล” ของประสบการณ์เหล่านั้น ซึ่งหมายความว่ามนุษย์มีการ “พัฒนาการทางความคิด” อยู่ตลอดเวลา ยกตัวอย่างเช่น ผู้เชี่ยวชาญการดื่มชาที่ผ่านประสบการณ์การชิมชามาแล้วทั่วโลกจะมีความสามารถในการรับรู้คุณค่าของชาชั้นดีได้มากกว่าผู้ที่ไร้ประสบการณ์ (สมการการสร้างความรู้ตามหลักการทางวิทยาศาสตร์ Knowledge = Empirical Data x Mathematics นั้นไม่สามารถตอบปัญหาทางจริยธรรมได้ ส่วนสมการของศาสนา Knowledge = Scriptures x Logic ก็ถูกจำกัดด้วยหลักคำสอนของศาสนา)

มนุษยนิยมนั้นแบ่งออกได้เป็น 3 สายหลักๆ ได้แก่

1.  เสรีนิยม (Liberalism) ผู้เชื่อมั่นในความสามารถของมนุษย์ “แต่ละคน” ในการดำเนินชีวิตของตัวเอง ดังนั้น เสรีภาพในการตัดสินใจของมนุษย์จึงเป็นสิ่งสำคัญ (ข้อเสียของระบบเสรีนิยมนั้นก็คือ “ความไร้ประสิทธิภาพ” ที่เกิดขึ้นจากการใช้เสียงส่วนใหญ่ตามระบอบประชาธิปไตยเป็นตัวตัดสินใจแทนสมาชิกของสังคมซึ่งบางส่วนอาจไม่พอใจกับการตัดสินใจนั้นๆ)
2.  สังคมนิยม (Socialism) ผู้เชื่อมั่นในความสามารถของ “สังคมมนุษย์” ในภาพรวมโดยมีกลุ่มแกนนำเป็นผู้ดูแลการตัดสินใจแทนสมาชิกทุกคน โดยอ้างถึงความชอบธรรมในการแก้ปัญหาความไม่เท่าเทียมกันของระบบเสรีนิยม (ซึ่งต่อมาประเทศเสรีนิยมก็ได้นำเอาหลักการบางส่วนของสังคมนิยมมาปรับใช้ อาทิ การสนับสนุนทางการศึกษาและสาธารณสุขของประชาชน)
3.  มนุษยนิยมเชิงวิวัฒนาการ (Evolutionary humanism) ผู้เชื่อมั่นในความสามารถของชาติพันธุ์ของตัวเองว่ามีคุณสมบัติที่สูงส่งกว่าชาติพันธุ์อื่นๆ อันเป็นเหตุให้เกิดการ “กำจัด” มนุษย์สายพันธุ์ที่ด้อยกว่า อาทิ Nazism ที่เชื่อมั่นในความสามารถของชาติพันธ์ุอารยันที่สูงส่งกว่าชาวยิว

หลังจากการสิ้นสุดลงของสงครามเย็น มนุษยนิยมสายเสรีนิยมคือ “ศาสนา” ที่ประสบความสำเร็จสูงสุดในสังคมของมนุษย์ในปัจจุบัน อันเป็นผลมาจากความสามารถในการปรับตัวของหลักการให้เข้ากับการเปลี่ยนแปลงทางเทคโนโลยีในยุคปัจจุบัน (กลุ่มอิสลามหัวรุนแรงกำลังจะไม่มีจุดยืนในเร็วๆนี้เนื่องจากการไม่ยอมปรับตัวเข้ากับเทคโนโลยีสมัยใหม่) ซึ่งหมายความว่าเมื่อเทคโนโลยีของมนุษย์มีการพัฒนาการไปเรื่อยๆ ศาสนาแห่งใหม่ที่สามารถตอบสนองความคิดและอารมณ์ของมนุษย์ในยุคแห่งอนาคตก็อาจจะเข้ามาแทนที่มนุษยนิยมก็เป็นได้

# **Part III – Homo Sapiens Loses Control**

**“Organisms are algorithms and life is data processing”**

## Chapter 8: The Time Bomb in the Laboratory

ในยุคปัจจุบันที่วิทยาศาสตร์เข้ามามีบทบาทในสังคมมากขึ้นเรื่อยๆ “ข้อเท็จจริง” ตามหลักการของเสรีนิยมกำลังที่ว่าด้วยการให้ความสำคัญของ “อิสรภาพทางความคิดของมนุษย์” กำลังได้รับการทดสอบครั้งใหญ่

วิทยาศาสตร์พิสูจน์ให้เห็นแล้วว่ากระบวนการตัดสินใจของมนุษย์นั้นเกิดขึ้นจาก “ปฏิกิริยาเคมี” ภายในร่างกาย ซึ่งถึงแม้ว่ามนุษย์จะอ้างว่าพวกเรามีอิสรภาพในการตัดสินใจด้วยตัวเอง แต่พวกเราก็ได้ถูกกระบวนการทางเคมีตั้ง “กรอบ” ให้กับคำถามและความคิดของพวกเราไม่ต่างกับกระรอกที่สามารถตัดสินใจด้วยตัวเองได้ว่ามันจะเลือกกินวอลนัทที่หล่นอยู่ใต้ต้นไม้หรือไม่โดยไม่เคยต้องถามตัวเองเลยว่าทำไมต้องคิดถึง “วอลนัท” (มนุษย์สามารถตัดสินใจคำตอบของคำถามในหัวของตัวเองได้ แต่อะไรหละคือตัวกำหนดให้พวกเรา “ถาม” คำถามเหล่านั้น) เราไม่ได้เลือกความต้องการของตัวเอง สิ่งที่เกิดขึ้นจริงในระบบประสาทก็คือ เรา “รับรู้” ถึงความต้องการเหล่านั้นที่ไหลผ่านมาในสมองเรา ณ จังหวะเวลานั้นพอดีต่างหาก (เราสามารถทดสอบทฤษฎีนี้ง่ายๆด้วยการตั้งคำถามตัวเองหลังจากที่ “ความคิด” บางอย่างผุดขึ้นมาในใจว่าความคิดเหล่านั้นมันเกิดขึ้นมาได้ยังไงและเราสามารถสั่งสมองให้ “หยุดคิด” ได้หรือไม่)

สิ่งที่ตามมาก็คือ กระบวนการ “ปรับแต่งความรู้สึก” ของมนุษย์ผ่านเทคโนโลยีสมัยใหม่ ที่ปัจจุบันนักวิทยาศาสตร์สามารถสั่งการ “หนูทดลอง” ให้ปฏิบัติภารกิจตามคำสั่งผ่านการฝังเครื่องมือที่คอยกระตุ้นสมองส่วนที่สร้างความสุขให้กับหนูควบคู่กับการฝึกระยะสั้นโดยหนูทดลองที่ร่วมโครงการนั้นจะมีความรู้สึกดีทุกครั้งหลังจากได้กระทำสิ่งที่พวกมันถูกสั่งให้ทำผ่านการกระตุ้นสมอง ซึ่งเทคโนโลยีสำหรับมนุษย์ก็เริ่มได้รับการพัฒนาให้มีประสิทธิภาพมากขึ้นแล้ว อาทิ ไมโครชิปส์สำหรับแก้โรคซึมเศร้าและหมวกสัญญาณแม่เหล็กไฟฟ้าสำหรับกระตุ้นสมองของทหารสหรัฐเพื่อเพิ่มสมรรถภาพในสนามรบ

หลักการของเสรีนิยมที่พูดถึง “ตัวตน” ที่มีเพียงหนึ่งเดียวของมนุษย์แต่ละคน (individual) นั้นก็ได้รับการโต้แย้งอย่างรุนแรงจากทฤษฎีของศาสตร์เศรษฐศาสตร์เชิงพฤติกรรม (behavioral economics) ที่พิสูจน์ว่ามนุษย์หนึ่งคนนั้นมีระบบการตัดสินใจอยู่ 2 ระบบ อันได้แก่ ตัวตนเชิงประสบการณ์ (experience self) ผู้รับรู้ถึงสิ่งที่มนุษย์ได้ประสบพบเจอและตัวตนเชิงบอกเล่า (narrative self) ผู้ทำหน้าที่บอกเล่าเรื่องราวเหล่านั้น โดยการทดลองได้ค้นพบว่าตัวตนเชิงบอกเล่านั้นมักสร้างเรื่องราวที่ไม่ได้สอดรับกับตัวตนเชิงประสบการณ์และตัวตนเชิงบอกเล่านี้เองคือตัวตนหลักที่ทำหน้าที่ชี้นำการตัดสินใจของมนุษย์ (ตัวอย่างการทดลอง: การทดลองจุ่มมือในน้ำเย็นจัดที่ผู้ทดลองจะต้องทำการจุ่มมือใน 2 รูปแบบ รูปแบบแรกผู้ทดลองจะต้องจุ่มมือในน้ำเย็นจัดเป็นระยะเวลาหนึ่ง รูปแบบที่สองนั้นเหมือนกับรูปแบบแรกแต่ผู้ทดลองจะต้องจุ่มมือนานขึ้นอีกในขณะที่น้ำจะอุ่นขึ้นเล็กน้อย ผลของการทดลองพบว่าผู้ทดลองที่ได้รับอิทธิพลจากตัวตนเชิงบอกเล่าชอบการจุ่มมือรูปแบบที่สองมากกว่าทั้งๆที่ตัวตนเชิงประสบการณ์ของพวกเขาต้องทนทุกข์เป็นระยะเวลานานกว่า ผลลัพธ์ของการทดลองนี้นำไปสู่กฎ peak-end rule ที่กล่าวว่ามนุษย์มักจะทำการเฉลี่ยความทรมานหรือความสุขของประสบการณ์ที่พวกเขาพบเจอมากกว่าการรวมผลลัพธ์จากเหตุการณ์เหล่านั้น)

## Chapter 9: The Great Decoupling

ในศตวรรษที่ 21 มนุษยชาติกำลังจะต้องประสบกับการคุกคามของ “เทคโนโลยี” ที่กำลังจะทำให้มนุษย์จำนวนมากต้องสูญเสีย “คุณค่า” ทางเศรษฐกิจและการทหารไปอย่างหมดสิ้นอันเป็นเสมือน “ชนวนระเบิด” ที่พร้อมจะทำลายความเชื่อของหลักการทางเสรีนิยมที่ให้คุณค่าแก่มนุษย์ทุกๆคนอย่างเท่าเทียมกัน ตัวอย่างเช่น IBM’s Watson ในอนาคตที่สามารถทำหน้าที่แทนคุณหมอทั่วโลกในการวินิจฉัยโรคร้ายของผู้ป่วยพร้อมๆกันทั้งโลกได้อย่างแม่นยำตลอด 24 ชั่วโมง การจู่โจมทางโลกไซเบอร์โดยกลุ่มแฮกเกอร์เพียงหยิบมือสามารถส่งผลร้ายแรงต่อเป้าหมายได้อย่างรวดเร็วและมีประสิทธิภาพกว่าการใช้ทหารนับล้านนายในการสู้รบ

ในอดีตมนุษย์มีความเชื่อว่าสิ่งมีชีวิตที่มีความสามารถในการตระหนักรู้ถึงอารมณ์และความรู้สึกของตัวเองเท่านั้นที่จะสามารถสร้างภูมิปัญญาที่สูงส่งได้ แต่แล้ว เทคโนโลยีทางคอมพิวเตอร์และหุ่นยนต์ในปัจจุบันนั้นได้แสดงให้เห็นถึง “การแยกออกจากกัน” ของ “ปัญญา (Intelligence)” และ “การตระหนักรู้ (consciousness)” ที่ในอนาคต algorithm ที่มีระดับสติปัญญาขั้นสูงจะเข้ามาทำหน้าที่แทนมนุษย์ผู้มีความตระหนักรู้แต่มีระบบประมวลผลที่ด้อยประสิทธิภาพกว่าโดยที่ algorithm เหล่านั้นไม่จำเป็นต้องมีความรู้สึกนึกคิดแต่อย่างใด ไม่แตกต่างจากเหตุการณ์ในอดีตที่ “ม้า” ซึ่งมีความรู้สึกและความผูกพันธุ์กับเจ้าของถูกแทนที่ด้วย “รถยนต์” อันไร้ความรู้สึกที่มีประสิทธิภาพในการพามนุษย์เดินทางจากจุดหนึ่งไปยังอีกจุดหนึ่งที่ดีกว่าได้ภายในระยะเวลาอันรวดเร็ว

คำถามสำคัญที่ตามมาก็คือ “แล้วที่ยืนของมนุษย์นั้นอยู่ตรงไหน” คำตอบของนักวิชาการส่วนใหญ่ในยุคปัจจุบันก็คือ งานที่ต้องใช้ความสามารถในการตระหนักรู้ถึงอารมณ์และความคิดสร้างสรรค์ของมนุษย์ แต่เอาเข้าจริงๆแล้ว สิ่งมีชีวิตทุกชนิดรวมถึงมนุษย์นั้นล้วนมี algorithm สำหรับการตัดสินใจทั้งนั้น งานที่ต้องใช้ความคิดสร้างสรรค์อย่างการแต่งเพลงนั้นตามหลักการของ Life science นั้นถือเป็นกระบวนการในการประมวลผลรูปแบบของเสียงตามหลักการทางคณิตศาสตร์ของมนุษย์เท่านั้น ซึ่งนักประดิษฐ์คนหนึ่งสามารถพัฒนา A.I. นามว่า EMI ที่สามารถประมวลผลเพลงของศิลปินชื่อดังอย่าง Bach มาใช้ในการแต่งเพลงใหม่ของตัวเองกว่า 5,000 เพลงภายใน 1 วันโดยที่ผู้ฟังนั้นเชื่อว่าเพลงเหล่านี้ถูกแต่งขึ้นมาโดยศิลปินเอกได้อย่างสนิทใจ โลกในอนาคตกำลังจะสร้างประชากรกลุ่มใหม่ที่ไร้ซึ่งคุณค่าใดๆต่อสังคม (useless class) ส่วนกลุ่มงานที่อาจได้รับผลกระทบน้อยที่สุดนั้นคือกลุ่มงานที่ต้องใช้ความสามารถเฉพาะตัวขั้นสูงแต่มีผลตอบแทนที่ต่ำจนไม่มีใครอยากลงทุนพัฒนาโปรแกรมมาทำหน้าที่ทดแทน อาทิ นักโบราณคดี

แนวโน้มถัดมาของศตวรรษที่ 21 ก็คือ การเกิดขึ้นของระบบการตัดสินใจที่หลอมรวมมนุษย์เข้าด้วยกันเป็นกลุ่ม ศาสตร์ Life science ได้พิสูจน์ว่าทุกกระบวนการตัดสินใจของมนุษย์นั้นเกิดขึ้นจาก algorithm ภายในของมนุษย์แต่ละคนที่เต็มไปด้วยข้อบกพร่องนานับประการ และเมื่อถึงจุดหนึ่งที่เทคโนโลยีสามารถทำความเข้าใจหลักการของ algorithm เหล่านั้นมากพอที่จะสร้าง external algorithm ที่มีประสิทธิภาพมากกว่าได้สำเร็จ ความสำคัญของปัจเจกบุคคลก็จะสูญสลายไป มนุษย์จะถูกหลอมรวมเป็นกลุ่มก้อนและถูกถ่ายเทพลังอำนาจไปยัง algorithm ที่สามารถตัดสินใจสิ่งต่างๆได้ดีกว่า ตัวอย่างที่เห็นชัดๆในปัจจุบันก็คือ เทคโนโลยีทางการแพทย์อย่าง wearable sensor ที่สามารถตรวจจับกระบวนการทำงานของร่างกายและให้คำแนะนำแก่ผู้ใช้งานอยู่ตลอดเวลา หรือ เหตุการณ์ที่ Angelina Jolie ตัดสินใจผ่าตัดเต้านมหลังรับทราบข้อมูลทางสถิติจากการตรวจสอบทางพันธุกรรมว่าตัวของเธอมีโอกาส 87% ที่จะเป็นมะเร็งเต้านม

ในอนาคต “มนุษย์” อาจจะต้องพึ่งพิง “โปรแกรม” อย่างแยกจากกันไม่ได้ตลอด 24 ชั่วโมง ลองจินตนาการโลกในอนาคตที่มนุษย์ทุกคนยอมให้ข้อมูลทั้งหมดแก่ Google ไม่ว่าจะเป็นข้อมูลทางชีววิทยา (อาทิ ข้อมูลการทำงานของร่างกายแบบ real time ผ่านการฝังไมโครเซนเซอร์ DNA และประวัติทางพันธุกรรม) ข้อมูลการใช้จ่าย อีเมล์และอีกมากมาย เมื่อข้อมูลมีมากพอถึงจุดหนึ่ง Google จะกลายมาเป็น algorithm ที่รู้จักมนุษย์มากกว่าตัวของพวกเขาเองและสามารถให้คำแนะนำในการตัดสินใจได้ดีกว่ามนุษย์ที่เต็มไปด้วยความลำเอียง (bias) และความไร้ประสิทธิภาพในการประมวลผลข้อมูลของตัวเอง

และเมื่อมนุษย์สามารถอัพเกรดร่างกายและสติปัญญาของตัวเองได้สำเร็จ โลกก็จะเริ่มเข้าสู่ยุคที่ความไม่เท่าเทียมกันระหว่างชนชั้นสูงกับชนชั้นล่างนั้นรุนแรงอย่างที่ไม่เคยเกิดขึ้นมาก่อน ความแตกต่างนั้นไม่ได้เกิดขึ้นเฉพาะฐานะทางเศรษฐกิจเท่านั้น แต่กลุ่มชนชั้นสูงนั้นจะกลายมาเป็นสิ่งมีชีวิตที่มีสมรรถภาพทางชีววิทยาที่เหนือกว่าและเมื่อเทคโนโลยีได้ทำให้ “ประโยชน์” ของกลุ่มชนชั้นล่างหมดไป ประชากรเกือบทั้งหมดของโลกมนุษย์อาจจะกลายมาเป็นเพียงขยะทางชีววิทยาที่ไร้คุณค่าใดๆในสายตาของกลุ่มมนุษย์ที่สามารถแปลงกายเป็นเทพเจ้าได้สำเร็จ

![](http://www.panasm.com/wp-content/uploads/2017/11/alphago-vs-lee-sedol.jpg)

Lee Sedol vs. AlphaGo (ขอบคุณภาพจาก BGR India)

## Chapter 10: The Ocean of Consciousness

ศาสนาใหม่ของมนุษยชาติกำลังถือกำเนิดขึ้นในห้องทดลองทางวิทยาศาสตร์ที่มี Silicon Valley เป็นจุดศูนย์กลาง สิ่งที่สร้างความแตกต่างให้กับศาสนาแห่งใหม่นี้ก็คือความสามารถในการสร้างความสุข ความสงบหรือแม้กระทั่งชีวิตอันเป็นนิรันดร์ให้กับมนุษย์บนโลกใบนี้ (ไม่ใช่โลกหลังความตายเหมือนศาสนาอื่นๆ)

Techno-humanist คือ ศาสนาที่ต่อยอดจากมนุษยนิยมที่ยังคงมีความเชื่อมั่นในความสามารถของมนุษย์อยู่ แต่มนุษย์ตามความหมายของศาสนาใหม่นี้คือมนุษย์สายพันธุ์ Homo Deus ที่ได้รับการอัพเกรดจากเทคโนโลยีทางชีววิทยา นาโนและการเชื่อมต่อคอมพิวเตอร์เข้ากับระบบประสาท อันเป็นเหตุให้ Homo Deus มีความสามารถที่ยังคงสร้างคุณค่าในโลกที่เต็มไปด้วย algorithm ได้ (นักวิทยาศาสตร์เชื่อว่ามนุษย์สามารถขยายประสิทธิภาพของการใช้งานของสมองและจิตใจได้อีกมหาศาลโดยยกตัวอย่างศักยภาพที่มนุษย์ในปัจจุบันไม่สามารถทำได้ อาทิ ประสิทธิภาพในการดมกลิ่นของมนุษย์ในยุคล่าสัตว์ การอ่านคลื่นสะท้อนของค้างคาวและการตรวจจับเสียงที่อยู่ห่างออกไปหลายร้อยกิโลเมตรของปลาวาฬ)

แต่หลักการของ Techno-humanist ก็มีข้อจำกัด เมื่อมนุษย์สามารถอัพเกรดระบบการตัดสินใจของตัวเองจนสามารถกำจัดตัวตนที่ไร้เหตุผลหรือตัวตนที่ก่อให้เกิดความลำบากใจภายในจิตใจของพวกเขาได้ มนุษย์เวอร์ชั่นอัพเกรดเหล่านั้นก็จะมีระบบการตัดสินใจที่ไม่แตกต่างจาก algorithm อันเป็นจุดกำเนิดของศาสนาชนิดใหม่ที่มี “ข้อมูล” เป็นศูนย์กลาง

## Chapter 11: The Data Religion

Dataism (ข้อมูลนิยม) คือ ศาสนาที่เชื่อมั่นในประสิทธิภาพของ “ข้อมูล” อันเกิดขึ้นจากการผสมผสานความก้าวหน้าของศาสตร์ทางชีววิทยาและคอมพิวเตอร์ที่เชื่อมั่นว่า algorithm ของสิ่งมีชีวิตและคอมพิวเตอร์นั้นสามารถผสมผสานรวมกันได้

ประวัติศาสตร์ของศตวรรษที่ 20 แสดงให้เห็นอย่างชัดเจนว่าระบบการปกครองที่สามารถ “ประมวลผลข้อมูล (data processing)” ได้อย่างครอบคลุมมากกว่านั้นคือระบบการปกครองที่มีประสิทธิภาพและพลังอำนาจที่สูงที่สุด (ระบอบคอมมิวนิสต์ที่มีรัฐบาลกลางทำหน้าที่ประมวลผลข้อมูลแต่เพียงผู้เดียวไม่สามารถสู้กับกำลังของหน่วยประมวลผลข้อมูลจำนวนมหาศาลของระบบกระจายอำนาจตามหลักเสรีนิยมได้) แต่ในยุคปัจจุบันที่การเปลี่ยนแปลงทางเทคโนโลยีนั้นเกิดขึ้นอย่างรวดเร็วพร้อมๆกับการเพิ่มขึ้นของข้อมูลจำนวนมหาศาล ระบบการปกครองทุกรูปแบบในปัจจุบันไม่สามารถติดตามการเปลี่ยนแปลงได้อีกต่อไปอันเป็นเหตุให้โลกต้องการระบบและผู้ปกครองรูปแบบใหม่ที่มีประสิทธิภาพที่ดีกว่า

ประวัติศาสตร์ยังแสดงให้เห็นถึงวิวัฒนาการของกระบวนการประมวลผลข้อมูลของมนุษยชาติ ที่เริ่มตั้งแต่ การขยายจำนวนประชากร (หน่วยประมวลผล) อันก่อให้เกิดความหลากหลายของหน่วยประมวลผลเหล่านั้นที่กระจัดกระจายอยู่ทั่วโลก จนกระทั่งโลกในยุคเกษตรกรรมและอุตสาหกรรมที่หน่วยประมวลผลที่มีความหลากหลายได้กลับมารวมตัวกันเป็นกลุ่มที่ใหญ่ขึ้นและเชื่อมต่อกันได้อย่างมีประสิทธิภาพมากขึ้นเรื่อยๆ ซึ่งแสดงให้เห็นถึงแนวโน้มของการเกิดขึ้นของการเชื่อมต่อทางข้อมูลอย่างสมบูรณ์ของมนุษยชาติและทุกสรรพสิ่ง (Internet-of-all-thing)

อิสรภาพของข้อมูล (freedom of information) คือ “หัวใจ” สำคัญของ Dataism ที่เชื่อมั่นว่า “เมื่อมนุษย์ยินยอมเปิดเผยข้อมูลทั้งหมดให้กับระบบ algorithm หนึ่งเดียวของโลก ทุกกระบวนการตัดสินใจของมนุษย์จะถูกประมวลผลและตัดสินใจผ่านระบบประมวลผลแห่งนั้นอันนำมาซึ่งผลลัพธ์ที่ดีที่สุดให้กับมนุษย์และทุกสรรพสิ่ง” ตัวอย่างของการใช้ระบบข้อมูลมหาศาลในการเพิ่มประสิทธิภาพให้กับโลกมนุษย์นั้นได้แก่ ระบบแบ่งปันรถยนต์ไร้คนขับ (driverless carpooling) ที่เข้ามาขจัดปัญหาของความสิ้นเปลืองของการใช้ทรัพยากร “รถยนต์” ที่ใช้เวลามากกว่า 90% ในการจอดอยู่กับที่เฉยๆอย่างไร้ประโยชน์ หากมนุษย์ทุกคนยอมเปิดเผยข้อมูลตำแหน่งที่อยู่อาศัย ที่ทำงาน จุดหมายปลายทางและเวลาให้กับระบบ algorithm อย่างสมบูรณ์ ระบบประมวลผลนี้ก็จะสามารถจัดสรรการใช้ทรัพยากรรถยนต์แบบแบ่งปันให้กับผู้ที่ต้องการเดินทางด้วยรถยนต์ได้อย่างมีประสิทธิภาพและยังสามารถลดปริมาณรถยนต์ส่วนบุคคลในท้องถนนได้ถึง 20 เท่าพร้อมกับการลดลงของพื้นที่จอดรถอีกจำนวนมหาศาล

![](http://www.panasm.com/wp-content/uploads/2017/11/7798e37a-6a58-11e6-ae5b-a7cc5dd5a28c.jpg)

Dataism (ขอบคุณภาพจาก Financial Times)

แต่ถึงกระนั้น ทฤษฎีที่กล่าวมาทั้งหมดในหนังสือเล่มนี้เป็นเพียงแค่การพยากรณ์ที่อาศัยการศึกษาทางประวัติศาสตร์ของมนุษยชาติและการทำความเข้าใจเทคโนโลยีในยุคปัจจุบันเท่านั้น มนุษย์ในทุกวันนี้คงไม่มีทางมองเห็นและเข้าใจมนุษย์ในอีก 50 ปีข้างหน้าได้อย่างสมบูรณ์ แต่ 3 แนวโน้มที่กำลังเกิดขึ้นจริงที่ทุกคนควรจะต้องคำนึงถึงอยู่เสมอในการวางแผนอนาคตนั้นก็คือ

1.  สิ่งมีชีวิตทั้งหมดนั้นคือระบบประมวลผลที่ถูกผลักดันโดย algorithm
2.  “สติปัญญา” กับ “การตระหนักรู้” นั้นกำลังถูกแยกออกจากกัน มนุษย์ผู้มีอารมณ์ความรู้สึกกำลังจะถูกแทนที่ด้วย algorithm ที่มีสติปัญญาที่สูงกว่า
3.  algorithm กำลังจะมีความสามารถในการเข้าใจมนุษย์มากกว่าตัวของพวกเราเอง

>[Source :](https://www.panasm.com/%E0%B8%AB%E0%B8%99%E0%B8%B1%E0%B8%87%E0%B8%AA%E0%B8%B7%E0%B8%AD-homo-deus/).
<!--stackedit_data:
eyJoaXN0b3J5IjpbNjExMjkzMzI2LC02MDA1ODA3NTJdfQ==
-->