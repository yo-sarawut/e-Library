รู้จัก AppSheet 
===
>  เครื่องมือสร้างแอปพลิเคชั่นสำหรับองค์กรที่ต้องการ Digital transformation

![enter image description here](https://itcraftapps.com/wp-content/uploads/2020/07/login-appsheet-1024x522.jpg)

 **จะเริ่มโปรเจค IT ในองค์กรตัวเองยังไง ?**

คำถามนี้ คงเป็นคำถามของผู้บริหาร หรือ ผู้จัดการแผนก หรือแม้แต่พนักงานทั่วไปที่อาจจะเห็นปัญหา เห็นความเฉื่อยชาในองค์กร แล้วเกิดไอเดียอยากจะแก้ไขปัญหาเหล่านั้นด้วยเทคโนโลยี

ในขณะเดียวกัน หลาย ๆ องค์กรเริ่มที่จะ “Digitized” ตัวเองกันมากขึ้น ด้วยการทำ Digital Transformation เพื่อขยายศักยภาพในการแข่งขันของตัวเอง โดยกระบวนการ Digital Transformation คือกระบวนการที่นำเอา Technology มาเพิ่มศักยภาพในการแข่งขันในทุกภาคส่วนขององค์กร เป็นภาพใหญ่ที่สุดของการแก้ปัญหาขององค์กรด้วยเทคโนโลยีที่ผู้บริหารหลาย ๆ คนวาดฝันไว้

## สามอุปสรรคสำคัญในการทำ Digital Transformation คืออะไร ?

โดยส่วนใหญ่แล้วอุปสรรคสำคัญในการทำ Digital Transformation หรือแม้แต่โปรเจค IT ในองค์กรคือ

1.  ขาดการวางแผนที่ดี
2.  ขาดการลงทุนทางโครงสร้างพื้นฐานทางเทคโนโลยี
3.  ขาดบุคลากรที่สามารถพัฒนาเทคโนโลยีต่าง ๆ โดยเฉพาะนักพัฒนาซอฟแวร์

ปัญหาในเรื่องขาดการวางแผนที่ดีของแต่ละองค์กรก็มีปัญหาที่แตกต่างกันไป แต่ปัญหาทางเทคนิคสองอย่างที่เหลือ เราสามารถลดค่าใช้จ่าย และเริ่มลงมือทำได้ง่าย ๆ ด้วย  Low code development platform ที่ชื่อว่า AppSheet

## Low code development platform คืออะไร ?

Low code development platform คือเครื่องมือในการพัฒนาแอปพลิเคชั่น ซึ่งส่วนใหญ่เป็นในรูปแบบ Drag & Drop โดยผู้ใช้งานยังอาจจะต้องมีความรู้เรื่องเทคโนโลยีในระดับพื้นฐานอยู่บ้าง แต่โดยรวมแล้ว  ทำให้ “นักพัฒนาจำเป็น” หรือ คนที่ไม่ได้มีพื้นฐานทางด้าน IT ที่จำเป็นต้องพัฒนาแอปพลิเคชั่นใช้เอง (ในบางบริษัทจะเรียกว่าพนักงานเหล่านี้ว่า  [Power user](https://techterms.com/definition/poweruser)) ให้สามารถใช้เทคโนโลยีในการแก้ปัญหาองค์กรตัวเองได้

นอกจากนี้ Low code development platform ยังใช้เวลาในการพัฒนาไม่นาน (เมื่อเทียบกับการพัฒนาแอปพลิเคชั่น ด้วยการเขียนโปรแกรมโดยนักพัฒนาซอฟแวร์ ) และยังมีความยืดหยุ่นสูงในการปรับเปลี่ยนแก้ไขซึ่ง สอดคล้องกับโปรเจคเทคโนโลยีที่ต้องมีการพัฒนาจากการทดลองใช้งานของผู้ใช้อยู่ตลอดเวลา

## AppSheet คืออะไร ?



[AppSheet](http://appsheet.com/)  คือเครื่องมือที่ช่วยในการสร้าง Mobile Application สำหรับใช้ในองค์กรโดยแทบไม่ต้องเขียนโค้ด

AppSheet คือเครื่องมือที่ช่วยในการสร้าง Mobile Application สำหรับใช้ในองค์กรโดยแทบไม่ต้องเขียนโค้ด  ซึ่งมีฟังก์ชั่นการทำงานได้เทียบเท่าซอฟแวร์สำนักงานพวก Enterprise Resource Planning (ERP) ตั้งแต่การทำเอกสาร การทำบัญชี การทำระบบจองห้องประชุม การเก็บข้อมูลความพึงพอใจพนักงาน การตรวจวัดสต็อกสินค้า การติดตามยอดขายของฝ่ายแผนกการตลาด โดยสามารถเปิดใช้งานผ่าน Web Browser ได้ทั้งในสมาร์ทโฟน และคอมพิวเตอร์ตั้งโต๊ะ

ความพิเศษของ AppSheet อีกอย่างนึงคือ การที่ผู้ใช้สามารถสร้างฐานข้อมูลโดยใช้ Spread Sheet  (เช่น  [Google Sheet](https://www.google.com/sheets/about/)  หรือ  [Airtable](https://airtable.com/)) ได้ ซึ่งแตกต่างจากการพัฒนาแอปพลิเคชั่นแบบเดิม ที่ต้องสร้างฐานข้อมูลเฉพาะ

**โดย AppSheet บอก Vision ของตัวเองง่าย ๆ ว่า**

> เราพัฒนา AppSheet เพื่อให้ใครก็ได้สามารถพัฒนาแอปพลิเคชั่นใช้เองในองค์กร โดยไม่จำเป็นต้องมีความรู้ทางเทคโนโลยี
> 
> **AppSheet**

ที่ Vision ของ AppSheet เป็นแบบนี้เพราะ มีหลาย ๆ องค์กรที่ใช้แอปพลิเคชั่นเพื่อปรับปรุงการทำงานของตัวเอง แต่ก็ยังมีอีกหลายองค์กรที่พบว่าการพัฒนาแอปพลิเคชั่นแบบเดิม (code based programming app) นั้นมีราคาสูง ซับซ้อน และใช้เวลานาน ทำให้มีแต่บริษัทยักษ์ใหญ่เท่านั้น ที่สามารถทำโปรเจค IT ดี ๆ ได้  ทางทีม AppSheet เลยเกิดแรงบันดาลใจที่จะสร้างเครื่องมือที่จะช่วยให้ผู้ใช้ที่เป็นพนักงานบริษัทสามารถสร้าง Business application ในองค์กรของตัวเองได้

## ตัวอย่างแอปพลิเคชั่นที่พัฒนาโดย AppSheet

ในกรณีตัวอย่างนี้ ผู้เขียนได้ทดลองจัดทำแอปพลิเคชั่น สำหรับติดตามการทำงานของพนักงานทำความสะอาดในอาคารพาณิชย์แห่งหนึ่ง (ชื่อ และรายละเอียดในแอปพลิเคชั่น ถูกจำลองขึ้นมา ไม่ได้อ้างอิงถึงองค์กร หรือบุคคลใด ๆ ในชีวิตจริง)



ตัวอย่างแอปพลิเคชั่นที่จัดทำโดย AppSheet

[คลิกเพื่อดูตัวอย่างแอปพลิเคชั่น](https://www.appsheet.com/samples/%E0%B8%95%E0%B8%B4%E0%B8%94%E0%B8%95%E0%B8%B2%E0%B8%A1%E0%B8%81%E0%B8%B2%E0%B8%A3%E0%B8%97%E0%B8%B3%E0%B8%87%E0%B8%B2%E0%B8%99%E0%B8%82%E0%B8%AD%E0%B8%87%E0%B9%81%E0%B8%9C%E0%B8%99%E0%B8%81%E0%B8%97%E0%B8%B3%E0%B8%84%E0%B8%A7%E0%B8%B2%E0%B8%A1%E0%B8%AA%E0%B8%B0%E0%B8%AD%E0%B8%B2%E0%B8%94%E0%B9%83%E0%B8%99%E0%B8%97%E0%B8%B5%E0%B9%88%E0%B9%80%E0%B8%94%E0%B8%B5%E0%B8%A2%E0%B8%A7?appGuidString=6a191f9a-24c5-4ce1-8d06-29c0ab05a480)

โดย**แอปพลิเคชั่นนี้ เข้ามาแก้ปัญหาการสื่อสาร และการรายงานของแผนกทำความสะอาดในอาคารพาณิชย์ ที่ต้องมีการตรวจเช็คความสะอาดรอบเช้า รอบบ่าย และแจ้งซ่อมให้กับทีมช่างเทคนิค**

ปัญหาที่ผู้เขียนสนใจเข้าไปแก้ในกรณีนี้คือ ความซ้ำซ้อนในกระบวนการทำงานดั้งเดิม ที่ต้องกรอกรายละเอียดลงกระดาษ (Paper process) และไปคีย์ข้อมูลหลังหมดวันเพื่อทำรายงานประจำเดือน หรือแจ้งช่างเทคนิคเข้ามาซ่อม (ดังในรูปแผนภาพ Business process)



ตัวอย่าง Business process ของแผนกทำความสะอาดในอาคารพาณิชย์

ผู้เขียนพบว่าขั้นตอนการทำเอกสารรายงาน เพื่อแจ้งซ่อมใช้เวลาประมาณ 48 ชั่วโมง ตั้งแต่พนักงานเจอความเสียหายที่ต้องซ่อม กรอกรายละเอียด หัวหน้าแจ้งรายละเอียดกับช่างซ่อม จนช่างซ่อมรับเรื่องสำเร็จ

**ยังไม่รวมถึงเวลาเฉลี่ย 6 ชั่วโมงต่อสัปดาห์ (1 วันทำงาน) ในการคีย์ข้อมูลจากกระดาษ และทำรายงานส่งบริษัทต้นสังกัด**

จากการทดลองใช้แอปพลิเคชั่น เราสามารถลดเวลาในการแจ้งซ่อมทำความสะอาดเหลือ 4 ชั่วโมงต่อครั้ง  ด้วยการทำระบบแจ้งเตือนแจ้งซ่อม ที่ทางทีมช่างเทคนิค หัวหน้าพนักงาน และพนักงานทำความสะอาดจะเห็นข้อมูลตรงกันทั้งหมด (Real-time collaboration) ไม่มีการส่งเอกสารไปมา (Decrease paper process) โดยหลักฐานทุกอย่างจะอยู่บน Spreadsheet ที่สามารถตั้งเวลาให้ทุก ๆ สิ้นเดือน ส่งรายงานไปหาบริษัทต้นสังกัดผ่านทางอีเมล์อัตโนมัติ (Email automation)

ดูผลงานอื่น ๆ ของเราได้ที่  [AppSheet Portfolio](https://www.appsheet.com/portfolio/1779670)

## AppSheet ทำอะไรได้บ้าง ?



โดยทั่ว ๆ ไป  AppSheet สามารถสร้างแอปพลิเคชั่นสำหรับบันทึกข้อมูลทั่ว ๆ ไป โดยรองรับข้อมูลได้หลายแบบ เช่นข้อมูลพิกัด location, ภาพถ่าย, ลายเซ็น, เวลาปัจจุบัน, บาร์โค้ด, QRcode, Barcode, RFID และอื่น ๆ

รองรับการทำ Automation เบื้องต้น  เช่น การส่งอีเมล ,สร้างไฟล์เอกสารอัตโนมัติ หรือแม้แต่การแจ้งเตือนผ่าน Line

นอกจากนี้หากติดตั้งผ่าน AppSheet Engine จะทำให้สามารถ  รองรับการใช้งานแบบออฟไลน์แคละ ส่ง Push Notification ผ่านสมาร์ทโฟน (เป็นแพคเกจ Pro Plan ดูรายละเอียดเพิ่มเติมที่  [AppSheet Pricing](https://solutions.appsheet.com/pricing)

ท้ายที่สุดสำหรับผู้ใช้ที่ต้องการทำ Dashboard หรือรายงานประจำเดือน  ผู้ใช้สามารถเชื่อมต่อ Google Sheet เข้ากับ Google Data studio หรือโปรแกรมอื่น ๆ เพื่อทำรายงานได้

## AppSheet เหมาะกับงานแบบไหน ?

ในความเป็นจริง AppSheet สามารถใช้สร้างแอปพลิเคชั่นที่ทำงานได้หลากหลาย แต่คุณประโยชน์หลักที่สรุปมาจากประสบการณ์ผู้เขียนในการทำแอปพลิเคชั่นให้องค์กรมีดังนี้

### 1. เพิ่มประสิทธิภาพในการสื่อสารด้วย (Real-time collaboration)



เพิ่มประสิทธิภาพในการสื่อสารด้วย (Real-time collaboration)

จากประสบการณ์ของผู้เขียน AppSheet เหมาะกับการใช้งานที่มีการทำงานร่วมกันระหว่าง ทีมงานที่อยู่หน้างาน (ทีมขาย ทีมลงพื้นที่ หรือฝ่ายบริการลูกค้า) กับทีมที่ทำงานเบื้องหลัง (ทีมการตลาด ทีมช่างเทคนิค เป็นต้น)  ที่ปกติมักจะสื่อสาร หรือส่งงานกับผ่าน Messenger App เช่น Line (ซึ่งจะมีปัญหาเรื่องความเป็นกำกวมในการสื่อสาร และการบันทึกข้อมูลในภายหลัง)

โดยเราสามารถใช้ AppSheet เพื่อติดตามการทำงานแบบ Real-time โดยที่ทุกคนเห็นข้อมูลตรงกันได้ผ่านสมาร์ทโฟน

อีกกรณีศึกษานึงที่น่าสนใจคือ มีบริษัทขนส่งที่นึงใช้ AppSheet เพื่อสร้างแอปพลิเคชั่นติดตามการทำงานของพนักงานขนส่งในระบบ (ในบริษัทนี้มีพนักงานขนส่งเกือบ 100 คน) โดยพนักงานขนส่งสามารถรายงานสถานะการส่งต่าง ๆ ผ่านสมาร์ทโฟน และหัวหน้างานก็สามารถดูรายงานผ่าน Dashboard ที่ห้องประชุมได้เลย

### 2. ลดข้อผิดพลาด และการทุจริตที่เกิดจากพนักงาน (Human error and fraud prevention)



ลดข้อผิดพลาด และการทุจริตที่เกิดจากพนักงาน (Human error and fraud prevention)

AppSheet ไม่ต่างอะไรกับการคีย์ข้อมูลผ่าน Spread Sheet แต่ AppSheet สามารถคีย์ข้อมูลออนไลน์ได้ และมีช่องให้กรอก แบบ Application แทนที่จะเป็นตาราง Spread Sheet เฉย ๆ

หนึ่งในปัญหาสุดคลาสสิกของการใช้ Spread Sheet ในอดีตคือการกรอกข้อมูลผิด ซึ่งปัญหานี้จะหมดไปหากใช้ AppSheet ที่สามารถทำช่องให้กรอก โดยตรวจเช็คความถูกต้องก่อนบันทึกได้ เช่นกรอกอีเมล์ต้องมี @gmail.com หรือกรอกบัตรประชาชนต้องมีเลข 13 หลัก

อีกความพิเศษนึงคือ AppSheet ยังมีช่องให้กรอกแบบ Auto complete เช่น เวลาที่บันทึก สถานที่ที่บันทึก ลายเซ็นของผู้บันทึก ทำให้ลดการทุจริตได้จากการไม่สามารถปลอมแปลงข้อมูลเหล่านี้ และ Feature Autocomplete ยังทำให้พนักงานไม่ต้องเสียเวลาบันทึกข้อมูลมากเกินจำเป็นอีกด้วย

### 3. ลดงานซ้ำซ้อน (Duplicate work) และการใช้กระดาษ (Paper process)



ลดงานซ้ำซ้อน (Duplicate work) และการใช้กระดาษ (Paper process)

เมื่อบันทึกข้อมูลใน AppSheet แล้ว  ข้อมูลที่บันทึกสามารถปริ้นออกมาเป็นรายงาน, ทำออกมาเป็นกราฟ หรือแม้แต่ส่งเป็นอีเมลอัตโนมัติทุก ๆ สิ้นเดือนก็ยังได้  เป็นฟีเจอร์ที่ช่วยลดงานซ้ำซ้อนบางอย่าง ที่ในอดีตต้องมาทำซ้ำ

ลองนึกภาพการทำงานรูปแบบเดิม ๆ ที่**ทุก ๆ สิ้นเดือน ทุก ๆ แผนกจะต้องใช้เวลาช่วงเย็นเพื่อทำรายงานส่ง จะดีกว่ามั้ย ถ้าเราสามารถทำระบบรายงานอัตโนมัติแทน**  โดยที่ทุกคนจะไม่ต้องเสียเวลามาจะทำเอกสารใหม่ทุก ๆ เดือน

การทำเอกสารแบบชิ้นต่อชิ้นนี้ยังหมายถึง เอกสารคำสั่งซื้อ (Purchasing order) และเอกสารเสนอราคา (Quotation) อีกด้วย ที่ AppSheet สามารถสร้างเอกสารนี้ให้อัตโนมัติ

## ข้อจำกัดของ AppSheet

### 1. AppSheet ไม่เหมาะกับการสร้างแอปพลิเคชั่นที่เป็น Public Application

ระบบ AppSheet ยังไม่ได้ถูกออกแบบมาให้รองรับ In-App purchase, ระบบการจัดการสิทธิการเข้าถึงที่ซับซ้อน และ โทนของ User Interface ก็ไม่ได้มีให้เลือกหลากหลาย จึงทำให้  AppSheet ไม่เหมาะกับการใช้พัฒนา Application ให้คนทั่ว ๆ ไปใช้ แต่เหมาะแก่พัฒนาเพื่อใช้งานในองค์กรซะมากกว่า

### 2. AppSheet ไม่รองรับการเชื่อมต่อฐานข้อมูลแบบ No SQL

ระบบ AppSheet รองรับการใช้ Spread Sheet เป็นฐานข้อมูล หรือจะใช้ฐานข้อมูล SQL ที่มีอยู่ในบริษัทก็ได้  แต่ในปัจจุบัน AppSheet ยังไม่รองรับการเชื่อมต่อฐานข้อมูลแบบ No SQL ซึ่งอาจจะใช้ในงานที่ซับซ้อนมาก ๆ

### 3. AppSheet ไม่เหมาะกับการสร้าง Application ที่ซับซ้อน ที่มีการใช้ Third party API

ระบบ AppSheet ในปัจจุบันยังไม่รองรับการเชื่อมต่อ Third party API  เพื่อใช้บริการของนักพัฒนา เช่นการดึงข้อมูลมากจากที่อื่น หรือระบบสั่งซื้อของเป็นต้น

แต่ถ้าหากเชื่อมต่อกับบริการอื่นจริง ๆ จะใช้ผ่าน  [Zapier](https://zapier.com/)

### 4. AppSheet ใช้ Spreadsheet ในการเก็บข้อมูลทำให้มีข้อจำกัดในการสเกลระบบ

เคยสงสัยมั้ยว่า ถ้า Spreadsheet อย่าง Google Sheet, Airtable หรือ Excel สามารถนำมาใช้เป็นฐานข้อมูลได้ ทำไมเรายังจ้องใช้ Database อยู่ล่ะ ?  เพราะ Database มีประสิทธิภาพในการทำงานมากกว่า ทั้งเรื่องความเร็ว ความเสถียร และการรองรับความสัมพันธ์ข้อมูลที่ซับซ้อนได้

ซึ่งจากประสบการณ์ของผู้เขียน เมื่อเราใช้ AppSheet ไปสักพัก เริ่มมีข้อมูลในระบบมากขึ้น ระบบเราจะเริ่มช้า และกรณีที่มีหลาย ๆ Table ก็จะยิ่งช้าเข้าไปใหญ่ ซึ่งทำให้ไม่เหมาะกับการทำแอปพลิเคชั่นให้คนทั่วไปใช้

## AppSheet มีค่าใช้จ่ายยังไงบ้าง ?



[AppSheet Pricing](https://solutions.appsheet.com/pricing)

สำหรับ Basic Features (รองรับการทำแอปพลิเคชั่นบันทึกข้อมูลง่าย ๆ)  **ผู้พัฒนาสามารถใช้งานได้ฟรี (เป็นเวอร์ชั่น Prototype) ตราบใดที่มีผู้ใช้งานไม่เกิน 10 Account (รวมตัวผู้พัฒนาเองด้วย)**

**หากอยากใช้ Advance Features (การทำระบบอัตโนมัติ การเพิ่มความปลอดภัยให้มากขึ้น) หรือมีผู้ใช้มากกว่า 10 คน จะเสียค่าบริการ คิดเป็นต่อคน คนละ 5$ ต่อเดือน**

นอกจากนี้**หากคุณผู้อ่านอยากทำแอปพลิเคชั่นให้คนทั่วไปใช้ (รองรับผู้ใช้งานได้ไม่จำกัด) ทาง AppSheet ยังมี Publisher Pro Plan ในราคา 50$ ต่อเดือนต่อแอปพลิเคชั่น**  แต่มีข้อเสียคือไม่สามารถตั้งค่าจำกัดสิทธิการใช้งานได้ ซึ่งทำให้ไม่เหมาะกับการทำแอปพลิเคชั่นที่มีการใช้ข้อมูลส่วนตัว หรือข้อมูลที่เป็นความลับ

สำหรับรายละเอียดเพิ่มเติมดูได้ที่  [AppSheet Pricing](https://solutions.appsheet.com/pricing)

## ขั้นตอนการพัฒนาแอปพลิเคชั่นด้วย AppSheet ?

ถึงแม้เราจะมีเครื่องมือดี ๆ อย่าง AppSheet แต่การวางแผน และลงมือทำอย่างถูกต้องจะช่วยให้โปรเจค IT ของเราสามารถประสบความสำเร็จได้ โดยมีขั้นตอนดังนี้

### 1. เริ่มจากงานเล็ก ๆ ที่เป็นปัญหา



เริ่มจากงานเล็ก ๆ ที่เป็นปัญหา

ว่ากันว่า คนเราไม่ชอบการเปลี่ยนแปลง การจะชักชวนให้คนในองค์กรมาใช้แอปพลิเคชั่นก็เหมือนกัน ถึงแม้ว่าการเปลี่ยนแปลงนั้นจะดีกว่า แต่บางองค์กรก็ยังไม่พร้อมจะออกมาจากความเคยชินเดิม ๆ หากไม่เห็นประโยชน์ที่มากพอ

ดังนั้นเพื่อให้เกิดการยอมรับในการใช้แอปพลิเคชั่น หรือเทคโนโลยีใหม่ ๆ  เราในฐานะผู้พัฒนาควรเริ่มจากเรื่องเล็ก ๆ ปัญหาง่าย ๆ หรืออาจจะเป็นปัญหาที่เห็น ๆ กันอยู่ ที่สามารถทำได้เร็ว ๆ ไม่ต้องขออนุมัติจากผู้บริหารระดับสูง  เพื่อเมื่อเวลาทดลองทำแอปพลิเคชั่นมาใช้แล้ว คนในองค์กรได้เห็นภาพประโยชน์ของการใช้งานได้ง่าย

เมื่อมีคนยอมรับมากขึ้น การทำแอปพลิเคชั่นครั้งต่อไปจะง่าย แถมดีไม่ดี อาจจะมีคนมาช่วยพัฒนาแอปพลิเคชั่นกับคุณด้วยก็ได้

### 2. ศึกษา และร่างแผนภาพ Business process



ศึกษา และร่างแผนภาพ Business process

เมื่อเราได้โจทย์ที่สนใจจะแก้ปัญหาด้วยเทคโนโลยีแล้ว  การทำแผนภาพ Business process จะช่วยให้ผู้พัฒนาตอบคำถามกับหัวหน้า หรือตัวเองได้ว่า ตัวแอปพลิเคชั่นจะถูกใช้มาเพื่อแก้ปัญหาอะไร  นอกจากนี้ยังเป็นตัวช่วยให้เราระบุฟีเจอร์การใช้งานได้ง่ายขึ้น

โดยการจัดแผนภาพของ Business process ที่ดี ต้องสื่อสารว่า

-   กระบวนการทำงานมีอะไรบ้าง ? (Process)
-   มีใครเกี่ยวข้องในกระบวนการนี้บ้าง ? (Steakholder)
-   มีจุดไหนที่ต้องมีการเก็บข้อมูล หรือใช้ข้อมูล ? (Data touchpoint)
-   มีจุดไหนที่สามารถพัฒนาได้ด้วยการใช้แอปพลิเคชั่น ? (Problem)
-   รายละเอียดเพิ่มเติม เช่น สถานที่ ระยะเวลาในการทำงาน (Context)



ตัวอย่าง Business process ของธุรกิจโรงแรม

หากปัญหาที่เราพยายามแก้ไขด้วยเทคโนโลยี ไม่ใช่ปัญหาของแผนกเราโดยตรง จะเป็นไปได้ยากมาก ที่เราจะสามารถเขียนแผนภาพ Business process ได้อย่างสมบูรณ์ ดังนั้นเพื่อให้แผนภาพนี้สมบูรณ์ เราต้องออกไปรวบรวมข้อมูลให้มากที่สุด ใกล้เคียงความจริงมากที่สุด

### 3. คุยเรื่องไอเดียกับผู้มีส่วนเกี่ยวข้องทั้งหมด



คุยเรื่องไอเดียกับผู้มีส่วนเกี่ยวข้องทั้งหมด

ก่อนที่จะทำแอปพลิเคชั่น ลองเอาไอเดียนี้ ไปคุยกับผู้มีส่วนเกี่ยวข้อง (Steakholder) เพื่อหยั่งเสียงดูก่อนว่า  
**แอปพลิเคชั่นนี้เป็นการเพิ่มงานให้ใครรึป่าว ?  
แอปพลิเคชั่นนี้จะทำให้ใครบางคนเสียผลประโยชน์มั้ย ?**  
**แอปพลิเคชั่นนี้จะเป็นประโยชน์ต่อใคร ?**

หากไม่สามารถไกล่เกลี่ยผลประโยชน์กับทุกฝ่ายได้ ๆ ก็มีโอกาสเสี่ยงที่แอปพลิเคชั่นจะไม่ถูกนำมาใช้ ด้วยเหตุผลทางการเมืองในบริษัทนั่นเอง

ในการพูดคุยกับผู้ใช้ เราอาจจะลองเอา  [Sample App](https://www.appsheet.com/SampleApps)  ไปให้ผู้ใช้ดูด้วยก็ได้

### 4. ดูตัวอย่างแอปพลิเคชั่น Sample App เพื่อดูความเป็นไปได้ในการพัฒนา



[Sample App](https://www.appsheet.com/SampleApps)  จากเว็บไซต์ AppSheet

ข้อดีของ AppSheet อีกข้อนึงคือ การมีตัวอย่าง Application ที่เรียกว่า  [Sample App](https://www.appsheet.com/SampleApps)  จากหลากหลายอุตสาหกรรม ให้เราลองเล่น ลองนำเสนอกับผู้ใช้งาน โดยยังไม่ต้องเริ่มพัฒนาแอปพลิเคชั่น

**โดยส่วนใหญ่แล้ว สำหรับคนที่ไม่ได้มีประสบการณ์การพัฒนาแอปพลิคเคชั่นก็จะเป็นกังวลว่า ไอเดียที่อยากทำสามารถทำได้ใน AppSheet รึป่าว?**

คำแนะนำของผู้เขียนคือให้ลองเขียน Feature ทั้งหมด แล้วลองดูตัวอย่างแอปพลิเคชั่นที่มี Feature ใกล้เคียงกับเรา ใน [Sample App](https://www.appsheet.com/SampleApps)

### 5. เริ่มทดลองทำแอปพลิเคชั่นด้วย AppSheet



[How to create an app](https://solutions.appsheet.com/how-to-create-an-app)  จากเว็บไซต์ AppSheet

ในการเริ่มพัฒนาแอปพลิเคชั่น ผู้พัฒนาสามารถอ่านเอกสารการพัฒนาง่าย ๆ ที่  [How to create an app](https://solutions.appsheet.com/how-to-create-an-app)

ข้อแนะนำคือให้ค่อย ๆ พัฒนาทีละฟีเจอร์แล้วรีบไปให้ผู้ใช้ลองใช้งาน เพื่อดูว่าแอปพลิเคชั่นของเราเข้ากับบริบทการใช้งานของผู้ใช้แค่ไหน

หากอ่านวิธีการสร้างแอปพลิเคชั่น จากเอกสารพัฒนาแล้วยังงง ผู้เขียนแนะนำวิธีการง่ายดังนี้

1.  สร้าง Spread Sheet ด้วย Google Sheet และระบุช่องที่ต้องการให้ผู้ใช้กรอกลงไป
2.  สมัครเข้าใช้ AppSheet และนำเข้า Spread Sheet จากขั้นตอนที่ 1 เข้ามาเป็นฐานข้อมูล
3.  เมื่อเข้าใช้งาน AppSheet ระบบจะให้เราตั้งค่าโครงสร้างของข้อมูลใน Spread Sheet อีกที ผ่าน Data Tab
4.  เมื่อตั้งค่าข้อมูลเรียบร้อยแล้ว ระบบจะอนุญาตให้เราปรับแต่งหน้าตาของแอปพลิเคชั่น ผ่าน UX Tab
5.  ปรับแต่งเรื่องอื่น ๆ ตามความเหมาะสม

### 6. ชวนผู้ใช้มาให้ฟีดแบคการใช้งาน



ชวนผู้ใช้มาให้ฟีดแบคการใช้งาน

หลังจากพัฒนาแอปพลิเคชั่นตัวต้นแบบเรียบร้อยแล้ว ให้เวลา 2 สัปดาห์ในการให้ผู้ใช้กลุ่มเล็ก ๆ สัก 5 – 10 คน ลองใช้งาน และติดตามฟีดแบคจากการสอบถาม (ว่าเขารู้สึกยังไงกับการใช้แอปพลิเคชั่น) และการเข้าไปดูข้อมูลในระบบ (ว่ามีคนใช้งานจริงมั้ย)  ในส่วนนี้จะช่วยให้เราสามารถพัฒนาแอพลิเคชั่นในขั้นต่อไปได้ง่ายขึ้น และเห็นปัญหาได้เร็วกว่า การพัฒนาทีเดียวทั้งระบบ

### 7. ปรับปรุงอย่างต่อเนื่องเพื่อให้ผู้ใช้ยังคงใช้อย่างสม่ำเสมอ



[AppSheet Help Center](https://help.appsheet.com/en/)  จากเว็บไซต์ AppSheet

หากผู้ใช้ได้เริ่มใช้งานแล้ว แน่นอนว่าผู้ใช้จะเริ่มเรียกร้องให้ทำฟีเจอร์โน่นนี่เพิ่ม ซึ่งเป็นสัญญาณที่ดีของการยอมรับแอปพลิเคชั่นของเรา  ฉะนั้นจงพัฒนาต่อไปเรื่อย ๆ ชวนคนมาใช้เพิ่มขึ้นไปอีก ๆ (หากพบปัญหาในการพัฒนาแอปพลิเคชั่น ให้เข้าไปดูแนวทางการแก้ไขที่  [AppSheet Help Center](https://help.appsheet.com/en/)

## รู้หรือไม่

AppSheet มีกลุ่มผู้พัฒนาคนไทยใน Facebook Group แล้วนะ หากคุณผู้อ่านพัฒนา AppSheet แล้วติดปัญหา สามารถสอบถามในกลุ่ม  [AppSheet Thailand Community](https://www.facebook.com/groups/2444471509003779)  ซึ่งเป็นกลุ่มที่รวบรวมนักพัฒนา AppSheet ในเมืองไทยเพื่อสอบถามปัญหาเกี่ยวกับการใช้งาน AppSheet และแบ่งปันเทคนิคในการสร้างแอปพลิเคชั่น

เป็นยังไงกันบ้าง หวังว่าบทความนี้จะช่วยให้ผู้บริหาร หรือพนักงานในองค์กรได้เครื่องมือดี ๆ ที่ช่วยพัฒนาองค์กรของตัวเองขึ้นได้ โดยไม่ต้องวุ่นวายกับการเขียนโค้ดมากนักนะครับ

## มีคำถามสงสัยเพิ่มเติม ?

หากคุณสนใจเกี่ยวกับเรื่องที่เราเขียน สิ่งที่เราทำ และโครงการที่เราตั้งใจจะดำเนินงานในอนาคต คุณสามารถติดต่อพูดคุยกับเราได้

[ติดต่อเรา](https://datayolk.net/contact/)

----------

**ขอบคุณแหล่งอ้างอิง:**

-   [AppSheet](http://appsheet.com/)

-   [What is Low-Code? A Quick Introduction to Low Code](https://www.mendix.com/low-code-guide/)

-   [AppSheet’s Capabilities – Technical Deep Dive](https://www.youtube.com/watch?v=JxiSeoQWrw8&t=478s)

**ถาม – ตอบสั้น ๆ กับ Datayolk**

**AppSheet คืออะไร ?**

**AppSheet คือเครื่องมือที่ช่วยในการสร้าง Mobile Application สำหรับใช้ในองค์กรโดยแทบไม่ต้องเขียนโค้ด**  ซึ่งมีฟังก์ชั่นการทำงานได้เทียบเท่าซอฟแวร์สำนักงานพวก Enterprise Resource Planning (ERP) ตั้งแต่การทำเอกสาร การทำบัญชี การทำระบบจองห้องประชุม การเก็บข้อมูลความพึงพอใจพนักงาน การตรวจวัดสต็อกสินค้า การติดตามยอดขายของฝ่ายแผนกการตลาด โดยสามารถเปิดใช้งานผ่าน Web Browser ได้ทั้งในสมาร์ทโฟน และคอมพิวเตอร์ตั้งโต๊ะ

**AppSheet ทำอะไรได้บ้าง ?**

โดยทั่ว ๆ ไป **AppSheet สามารถสร้างแอปพลิเคชั่นสำหรับบันทึกข้อมูลโดยรองรับข้อมูลได้หลายแบบ** เช่นข้อมูลพิกัด location, ภาพถ่าย, ลายเซ็น, เวลาปัจจุบัน, บาร์โค้ด, QRcode, Barcode, RFID และอื่น ๆ

**AppSheet เหมาะกับงานแบบไหน ?**

**AppSheet เหมาะกับงานภายในองค์กร ที่ต้องมีการสื่อสารกันระหว่างแผนก หรือระหว่างคนในแผนก**  นอกจากนี้ AppSheet ยังเหมาะกับการทำงานที่มีรูปแบบซ้ำ ๆ ด้วยการสร้างระบบอัตโนมัติ (Automate task) อีกด้วย

**ข้อจำกัดของ AppSheet ?**

**AppSheet ไม่เหมาะกับการสร้างแอปพลิเคชั่นให้คนทั่วไปใช้ เพราะไม่สามารถปรับแต่งรูปลักษณ์ของแอปพลิเคชั่นได้เต็มที่** รวมถึงไม่รองรับการใช้งานที่ซับซ้อน เช่นระบบจ่ายเงิน หรือระบบกำหนดสิทธิการเข้าถึง

**AppSheet ใช้ได้กี่คน ?**

**AppSheet สามารถใช้ได้ไม่จำกัดผู้ใช้งาน ใน Pro Plan โดยมีค่าบริการอยู่ที่ 5$ ต่อ Account ต่อเดือน**  แต่ในกรณีที่อยากทดสอบการใช้งานใน Prototype Plan  **สามารถใช้งานได้ฟรีไม่เกิน 10 Account รวม Account ของเจ้าของแอปพลิเคชั่นนั้นด้วย**

**AppSheet มีค่าใช้จ่ายมั้ย ?**

**AppSheet สามารถพัฒนา และใช้งานได้ฟรีใน Prototype Plan ที่รองรับฟีเจอร์เบื้องต้น ตราบใดที่มีผู้ใช้งานไม่เกิน 10 Account (รวมตัวผู้พัฒนาเองด้วย)** แต่หากต้องการใช้ Advance Features (การทำระบบอัตโนมัติ การเพิ่มความปลอดภัยให้มากขึ้น) หรือมีผู้ใช้มากกว่า 10 คน จะเสียค่าบริการ คิดเป็นต่อคน คนละ 5$ ต่อเดือน

**ตัวอย่างแอปพลิเคชั่นที่ทำด้วย AppSheet**

สามารถดูตัวอย่างแอปพลิเคชั่นที่พัฒนาด้วย AppSheet ได้ที่  [Copy & Customize Sample Business Apps (appsheet.com)](https://www.appsheet.com/SampleApps)

**จะเรียนรู้ AppSheet ได้ที่ไหน ?**

AppSheet มีกลุ่มผู้พัฒนาคนไทยใน Facebook Group หากคุณผู้อ่านพัฒนา AppSheet แล้วติดปัญหา หรืออยากเรียนรู้เพิ่มเติมเชิงลึก สามารถสอบถามในกลุ่ม  [AppSheet Thailand Community](https://www.facebook.com/groups/2444471509003779)  ซึ่งเป็นกลุ่มที่รวบรวมนักพัฒนา AppSheet ในเมืองไทยเพื่อสอบถามปัญหาเกี่ยวกับการใช้งาน AppSheet และแบ่งปันเทคนิคในการสร้างแอปพลิเคชั่น

## บทความที่เกี่ยวข้อง
- [5 ขั้นตอนในการแชร์ AppSheet ของตัวเองให้เป็น Sample App](https://datayolk.net/technology/5-steps-to-create-sample-app-in-appsheet/)
- [10 ไอเดีย หัดทำแอปพลิเคชั่นด้วย AppSheet (จากง่ายไปยาก)](https://datayolk.net/technology/10-appsheet-ideas-for-your-organisation/)

> Reference : https://datayolk.net/technology/how-appsheet-can-transform-your-business/
<!--stackedit_data:
eyJoaXN0b3J5IjpbLTYwNDQyNzg3Ml19
-->